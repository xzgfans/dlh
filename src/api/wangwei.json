[
  "寒山转苍翠，秋水日潺潺。倚杖柴门外，临风听暮蝉。渡头余落日，墟里上孤烟。复值接舆醉，狂歌五柳前。",
  "所思竟何在，怅望深荆门。举世无相识，终身思旧恩。方将与农圃，艺植老丘园。目尽南飞雁，何由寄一言。",
  "寒更传晓箭，清镜览衰颜。隔牖风惊竹，开门雪满山。洒空深巷静，积素广庭闲。借问袁安舍，翛然尚闭关。",
  "云馆接天居，霓裳侍玉除。春池百子外，芳树万年馀。洞有仙人箓，山藏太史书。君恩深汉帝，且莫上空虚。",
  "高楼月似霜，秋夜郁金堂。对坐弹卢女，同看舞凤凰。少儿多送酒，小玉更焚香。结束平阳骑，明朝入建章。",
  "旧简拂尘看，鸣琴候月弹。桃源迷汉姓，松树有秦官。空谷归人少，青山背日寒。羡君栖隐处，遥望白云端。",
  "贫居依谷口，乔木带荒村。石路枉回驾，山家难候门。渔舟胶标浦，猪火烧寒原。唯有白云外，疏钟闻夜猿。",
  "公门暇日少，穷巷故人稀。偶值乘篮舆，非关避白衣。不知炊黍谷，谁解扫荆扉。君但倾茶碗，无妨骑马归。",
  "晚年惟好静，万事不关心。自顾无长策，空知返旧林。松风吹解带，山月照弹琴。君问穷通理，渔歌入浦深。",
  "野巾传惠好，兹贶重兼金。嘉此幽栖物，能齐隐吏心。早朝方暂挂，晚沐复来簪。坐觉嚣尘远，思君共入林。",
  "怜君不得意，况复柳条春。为客黄金尽，还家白发新。五湖三亩宅，万里一归人。知祢不能荐，羞称献纳臣。",
  "闻道皇华使，方随皂盖臣。封章通左语，冠冕化文身。树色分扬子，潮声满 富春。遥知辨璧吏，恩到泣珠人。",
  "宁亲为令子，似舅即贤甥。别路经花县，还乡入锦城。山临青塞断，江向白云平。献赋何时至，明君忆长卿。",
  "单车曾出塞，报国敢邀勋。见逐张征虏，今思霍冠军。沙平连白云，蓬卷入黄云。慷慨倚长剑，高歌一送君。",
  "忽解羊头削，聊驰熊首轓。扬舲发夏口，按节向吴门。帆映丹阳郭，枫攒赤岸村。百城多候吏，露冕一何尊。",
  "握手一相送，心悲安可论。秋风正萧索，客散孟尝门。故驿通槐里，长亭下槿原。征西旧旌节，从此向河源。",
  "先生何处去，王屋访茅君。别妇留丹诀，驱鸡入白云。人间若剩住，天上复离群。当作辽城鹤，仙歌使尔闻。",
  "言从石菌阁，新下穆陵关。独向池阳去，白云留故山。绽衣秋日里，洗钵古松间。一施传心法，唯将戒定还。",
  "草色日向好，桃源人去稀。手持平子赋，目送老莱衣。每候山樱发，时同海燕归。今年寒食酒，应是返柴扉。",
  "宛洛有风尘，君行多苦辛。四愁连汉水，百口寄随人。槐色阴清昼，杨花惹暮春。朝端肯相送，天子绣衣臣。",
  "薄赋归天府，轻徭赖使臣。欢沾赐帛老，恩及卷绡人。去问珠官俗，来经石砝春。东南御亭上，莫使有风尘。",
  "送君从此去，转觉故人稀。徒御犹回首，田园方掩扉。出门当旅食，中路授寒衣。江汉风流地，游人何岁归。",
  "已恨亲皆远，谁怜友复稀。君王未西顾，游宦尽东归。塞迥山河净，天长云树微。方同菊花节，相待洛阳扉。",
  "不识阳关路，新从定远侯。黄云断春色，画角起边愁。瀚海经年到，交河出塞流。须令外国使，知饮月氏头。",
  "绝域阳关道，胡烟与塞尘。三春时有雁，万里少行人。苜蓿随天马，蒲桃逐汉臣。当令外国惧，不敢觅和亲。",
  "天官动将星，汉地柳条青。万里鸣刁斗，三军出井陉。忘身辞凤阙，报国取龙庭。岂学书生辈，窗间老一经!",
  "遥思葭菼际，寥落楚人行。高鸟长淮水，平芜故郢城。使车听雉乳，县鼓应鸡鸣。若见州从事，无嫌手板迎。",
  "少年何处去，负米上铜梁。借问阿戎父，知为童子郎。鱼笺请诗赋，橦布作衣裳。薏苡扶衰病，归来幸可将。",
  "南国有归舟，荆门溯上流。苍茫葭菼外，云水与昭丘。樯带城乌去，江连暮雨愁。猿声不可听，莫待楚山秋。",
  "万里春应尽，三江雁亦稀。连天汉水广，孤客郢城归。郧国稻苗秀，楚人菰米肥。悬知倚门望，遥识老莱衣。",
  "万壑树参天，千山响 杜鹃。 山中一夜雨，树杪百重泉。汉女输潼布，巴人讼芋田。 文翁翻教授，不敢倚先贤。",
  "五湖千万里，况复五湖西。渔浦南陵郭，人家春谷溪。欲归江森森，未到草婆婆。忆想兰陵镇，可宜猿更啼。",
  "褒斜不容幰，之子去何之。鸟道一千里，猿声十二时。官桥祭酒客，山木女郎祠。别后同明月，君应听子规。",
  "铙吹喧京口，风波下洞庭。赭圻将赤岸，击汰复扬舲。日落江湖白，潮来天地青。明珠归合浦，应逐使臣星。",
  "横吹杂繁笳，边风卷塞沙。还闻田司马，更逐李轻车。蒲类成秦地，莎车属汉家。当令犬戎国，朝聘学昆邪。",
  "郊外谁相送，夫君道术亲。书生邹鲁客，才子洛阳人。祖席依寒草，行车起暮尘。山川何寂寞，长望泪沾巾。",
  "南陌去悠悠，东郊不少留。同怀扇枕恋，独念倚门愁。路绕天山雪，家临海树秋。鲁连功未报，且莫蹈沧洲。",
  "杜门不复出，久与世情疏。以此为良策，劝君归旧庐。醉歌田舍酒，笑读古人书。好是一生事，无劳献子虚。",
  "微官易得罪，谪去济川阴。执政方持法，明君照此心。闾阎河润上，井邑海云深。纵有归来日，各愁年鬓侵。",
  "主人能爱客，终日有逢迎。贳得新丰酒，复闻秦女筝。柳条疏客舍，槐叶下秋城。语笑且为乐，吾将达此生。",
  "端居不出户，满目望云山。落日鸟边下，秋原人外闲。遥知远林际，不见此檐间。好客多乘月，应门莫上关。",
  "世上皆如梦，狂来止自歌。问年松树老，有地竹林多。药倩韩康卖，门容尚子过。翻嫌枕席上，无那白云何。",
  "画楼吹笛妓，金碗酒家胡。锦石称贞女，青松学大夫。脱貂贳桂醑，射雁与山厨。闻道高阳会，愚公谷正愚。",
  "岩壑转微径，云林隐法堂。羽人飞奏乐，天女跪焚香。竹外峰偏曙，藤阴水更凉。欲知禅坐久，行路长春芳。",
  "不知香积寺，数里入云峰。古木无人径，深山何处钟。泉听咽危石，日色冷青松。薄暮空潭曲，安禅制毒龙。",
  "暮持筇竹杖，相待虎溪头。催客闻山响，归房逐水流。野花丛发好，谷鸟一声幽。夜坐空林寂，松风直似秋。",
  "龙钟一老翁，徐步谒禅宫。欲问义心义，遥知空病空。山河天眼里，世界法身中。莫怪销炎热，能生大地风。",
  "竹径从初地，莲峰出化城。窗中三楚尽，林上九江平。软草承趺坐，长松响梵声。空居法云外，观世得无生。",
  "促织鸣已急，轻衣行向重。寒灯坐高馆，秋雨闻疏钟。白法调狂象，玄言问老龙。何人顾蓬径，空愧求羊踪。",
  "纱帽乌皮几，闲居懒赋诗。门看五柳识，年算六身知。灵寿君王赐，雕胡弟子炊。空劳酒食馔，持底解人颐。",
  "松菊荒三径，图书共五车。烹葵邀上客，看竹到贫家。鹊乳先春草，莺啼过落花。自怜黄发暮，一倍惜年华。",
  "丽日照残春，初晴草木新。床前磨镜客，树下灌园人。五马惊穷巷，双童逐老身。中厨办粗饭，当恕阮家贫。",
  "空山新雨后，天气晚来秋。明月松间照，清泉石上流。竹喧归浣女，莲动下渔舟。随意春芳歇，王孙自可留。",
  "中岁颇好道，晚家南山陲。兴来每独往，胜事空自知。行到水穷处，坐看云起时。偶然值林叟，谈笑无还期。",
  "清川带长薄，车马去闲闲。流水如有意，暮禽相与还。荒城临古渡，落日满秋山。迢递嵩高下，归来且闭关。",
  "门前洛阳客，下马拂征衣。不枉故人驾，平生多掩扉。行人返深巷，积雪带馀晖。早岁同袍者，高车何处归。",
  "谷口疏钟动，渔樵稍欲稀。悠然远山暮，独向白云归。菱蔓弱难定，杨花轻易飞。东皋春草色，惆怅掩柴扉。",
  "幽寻得此地，讵有一人曾。大壑随阶转，群山入户登。庖厨出深竹，印绶隔垂藤。即事辞轩冕，谁云病未能。",
  "寂寞掩柴扉，苍茫对落晖。鹤巢松树遍，人访荜门稀。绿竹含新粉，红莲落故衣。渡头烟火起，处处采菱归。",
  "太乙近天都，连山到海隅。白云回望合，青霭入看无。分野中峰变，阴晴众壑殊。欲投人处宿，隔水问樵夫。",
  "一从归白社，不复到青门。时倚檐前树，远看原上村。青菰临水拔，白鸟向山翻。寂寞於陵子，桔槔方灌园。",
  "野老才三户，边村少四邻。婆娑依里社，箫鼓赛田神。洒酒浇刍狗，焚香拜木人。女巫纷屡舞，罗袜自生尘。",
  "宿雨乘轻屐，春寒著弊袍。开畦分白水，间柳发红桃。草际成棋局，林端举桔槔。还持鹿皮几，日暮隐蓬蒿。",
  "风劲角弓鸣，将军猎渭城。草枯鹰眼疾，雪尽马蹄轻。忽过新丰市，还归细柳营。回春射雕处，千里暮云平。",
  "好读高僧传，时看辟谷方。鸠形将刻仗，龟壳用支床。柳色青山映，梨花夕鸟藏。北窗桃李下，闲坐但焚香。",
  "屏居淇水上，东野旷无山。日隐桑柘外，河明闾井间。牧童望村去，猎犬随人还。静者亦何事，荆扉乘昼关。",
  "楚塞三湘接，荆门九派通。江流天地外，山色有无中。郡邑浮前浦，波澜动远空。襄阳好风日，留醉与山翁。",
  "秋空自明迥，况复远人间。畅以沙际鹤，兼之云外山。澄波澹将夕，清月皓方闲。此夜任孤棹，夷犹殊未还。",
  "井邑傅岩上，客亭云雾间。高城眺落日，极浦映苍山。岸火孤舟宿，渔家夕鸟还。寂寥天地暮，心与广川闲。",
  "逆旅逢佳节，征帆未可前。窗临汴河水，门渡楚人船。鸡犬散墟落，桑榆荫远田。所居人不见，枕席生云烟。",
  "新妆可怜色，落日卷罗帷。炉气清珍簟，墙阴上玉墀。春虫飞网户，暮雀隐花枝。向晚多愁思，闲窗桃李时。",
  "单车欲问边，属国过居延。征蓬出汉塞，归雁入吴天。大漠孤烟直，长河落日圆。萧关逢候骑，都护在燕然。",
  "怜尔解临池，渠爷未学诗。老夫何足似，弊宅倘因之。芦笋穿荷叶，菱花罥雁儿。郗公不易胜，莫著外家欺。",
  "独坐悲双鬓，空堂欲二更。雨中山果落，灯下草虫鸣。白发终难变，黄金不可成。欲知除老病，唯有学无生。",
  "重门朝已启，起坐听车声。要欲闻清佩，方将出户迎。晚钟鸣上苑，疏雨过春城。了自不相顾，临堂空复情。",
  "春树绕宫墙，宫莺啭曙光。忽惊啼暂断，移处弄还长。隐叶栖承露，攀花出未央。游人未应返，为此始思乡。",
  "双燕初命子，五桃新作花。王昌是东舍，宋玉次西家。小小能织绮，时时出浣纱。亲劳使君问，南陌驻香车。",
  "愚谷与谁去，唯将黎子同。非须一处住，不那两心空。宁问春将夏，谁论西复东。不知吾与子，若个是愚公。",
  "吾家愚谷里，此谷本来平。虽则行无迹，还能响应声。不随云色暗，只待日光明。缘底名愚谷，都由愚所成。",
  "借问愚公谷，与君聊一寻。不寻翻到谷，此谷不离心。行处曾无险，看时岂有深。寄言尘世客，何处欲归临。",
  "束带将朝日，鸣环映牖辰。能令谏明主，相劝识贤人。遗挂空留壁，回文日覆尘。金蚕将画柳，何处更知春。",
  "卑栖却得性，每与白云归。徇禄仍怀橘，看山免采薇。暮禽先去马，新月待开扉。霄汉时回首，知音青琐闱。",
  "何悟藏环早，才知拜璧年。翀天王子去，对日圣君怜。树转宫犹出，笳悲马不前。虽蒙绝驰道，京兆别开阡。",
  "帝城风日好，况复建平家。玉枕双纹簟，金盘五色瓜。山中无鲁酒，松下饭胡麻。莫厌田家苦，归期远复赊。",
  "行行西陌返，驻幰问车公。挟毂双官骑，应门五尺僮。老年如塞北，强起离墙东。为报壶丘子，来人道姓蒙。",
  "骑吹凌霜发，旌旗夹路陈。凯容金节护，册命玉符新。傅母悲香褓，君家拥画轮。射熊今梦帝，秤象问何人。",
  "西望昆池阔，东瞻下杜平。山朝豫章馆，树转凤凰城。五校连旗色，千门叠鼓声。金环如有验，还向画堂生。",
  "归鞍白云外，缭绕出前山。今日又明日，自知心不闲。亲劳簪组送，欲趁莺花还。一步一回首，迟迟向近关。",
  "古墓成苍岭，幽宫象紫台。星辰七曜隔，河汉九泉开。有海人宁渡，无春雁不回。更闻松韵切，疑是大夫哀。",
  "涂刍去国门，秘器出东园。太守留金印，夫人罢锦轩。旌旗转衰木，箫鼓上寒原。坟树应西靡，长思魏阙恩。",
  "兰殿新恩切，椒宫夕临幽。白云随凤管，明月在龙楼。人向青山哭，天临渭水愁。鸡鸣常问膳，今恨玉京留。",
  "功德冠群英，弥纶有大名。轩皇用风后，傅说是星精。就第优遗老，来朝诏不名。留侯常辟谷，何苦不长生。",
  "老来懒赋诗，惟有老相随。宿世谬词客，前生应画师。不能舍余习，偶被世人知。名字本皆是，此心还不知。",
  "解印归田里，贤哉此丈夫。少年曾任侠，晚节更为儒。遁迹东山下，因家沧海隅。已闻能狎鸟，余欲共乘桴。",
  "宝剑千金装，登君白玉堂。身为平原客，家有邯郸娼。使气公卿坐，论心游侠场。中年不得意，谢病客游梁。",
  "泛舟大河里，积水穷天涯。天波忽开拆，郡邑千万家。行复见城市，宛然有桑麻。回瞻旧乡国，淼漫连云霞。",
  "伯舅吏淮泗，卓鲁方喟然。悠哉自不竞，退耕东皋田。条桑腊月下，种杏春风前。酌醴赋归去，共知陶令贤。",
  "送君尽惆怅，复送何人归。 几日同携手，一朝先拂衣。东山有茅屋，幸为扫荆扉。 当亦谢官去，岂令心事违。",
  "隔河见桑柘，蔼蔼黎阳川。望望行渐远，孤峰没云烟。故人不可见，河失复悠然。赖有政声远，时闻行路传。",
  "篱间犬迎吠，出屋候荆扉。岁晏输井税，山村人夜归。晚田始家食，馀布成我衣。讵肯无公事，烦君问是非。",
  "苍舒留帝宠，子晋有仙才。五岁过人智，三天使鹤催。心悲阳禄馆，目断望思台。若道长安近，何为更不来。",
  "旧里趋庭日，新年置酒辰。闻诗鸾渚客，献赋凤楼人。北首辞明主，东堂哭大臣。犹思御朱辂，不惜污车茵。",
  "谋猷为相国，翊戴奉宸舆。剑履升前殿，貂蝉托后车。齐侯疏土宇，汉室赖图书。僻处留田宅，仍才十顷馀。",
  "久践中台座，终登上将坛。谁言断车骑，空忆盛衣冠。风日咸阳惨，笳箫渭水寒。无人当便阙，应罢太师官。",
  "天上去西征，云中护北平。生擒白马将，连破黑雕城。忽见刍灵苦，徒闻竹使荣。空留左氏传，谁继卜商名。",
  "返葬金符守，同归石窌妻。卷衣悲画翟，持翣待鸣鸡。容卫都人惨，山川驷马嘶。犹闻陇上客，相对哭征西。",
  "锦衣馀翟茀，绣毂罢鱼轩。淑女诗长在，夫人法尚存。凝笳随晓旆，行哭向秋原。归去将何见，谁能返戟门。",
  "女史悲彤管，夫人罢锦轩。卜茔占二室，行哭度千门。秋日光能淡，寒川波自翻。一朝成万古，松柏暗平原。",
  "皎洁明星高，苍茫远天曙。槐雾郁不开，城鸦鸣稍去。始闻高阁声，莫辨更衣处。银烛已成行，金门俨驺驭。",
  "侬家真个去，公定随侬否。著处是莲花，无心变杨柳。松龛藏药裹，石唇安茶臼。气味当共知，那能不携手。",
  "浮生信如寄，薄宦夫何有。来往本无归，别离方此受。柳色蔼春余，槐阴清夏首。不觉御沟上，衔悲执杯酒。",
  "新晴原野旷，极目无氛垢。郭门临渡头，村树连溪口。白水明田外，碧峰出山后。农月无闲人，倾家事南亩。",
  "相逢方一笑，相送还成泣。祖帐已伤离，荒城复愁入。天寒远山净，日暮长河急。解缆君已遥，望君犹伫立。",
  "手疏谢明主，腰章为长吏。方从会稽邸，更发汝南骑。按节下松阳，清江响铙吹。露冕见三吴，方知百城贵。",
  "陌上新离别，苍茫四郊晦。登高不见君，故山复云外。远树蔽行人，长天隐秋塞。心悲宦游子，何处飞征盖。",
  "屋上春鸠鸣，村边杏花白。持斧伐远扬，荷锄觇泉脉。归燕识旧巢，故人看新历。临觞忽不御，惆怅远行客。",
  "冬宵寒且永，夜漏宫中发。草白霭繁霜，木衰澄清月。丽服映颓颜，朱灯照华发。汉家方尚少，顾影惭朝谒。",
  "我年一何长，鬓发日已白。俯仰天地间，能为几时客。惆怅故山云，徘徊空日夕。何事与时人，东城复南陌。",
  "两妹日成长，双鬟将及人。已能持宝瑟，自解掩罗巾。念昔别时小，未知疏与亲。今来始离恨，拭泪方殷勤。",
  "小弟更孩幼，归来不相识。同居虽渐惯，见人犹未觅。宛作越人语，殊甘水乡食。别此最为难，泪尽有馀忆。",
  "吹角动行人，喧喧行人起。笳悲马嘶乱，争渡金河水。日暮沙漠陲，战声烟尘里。尽系名王颈，归来献天子。",
  "石窌恩荣重，金吾车骑盛。将朝每赠言，入室还相敬。叠鼓秋城动，悬旌寒日映。不言长不归，环佩犹将听。"
]